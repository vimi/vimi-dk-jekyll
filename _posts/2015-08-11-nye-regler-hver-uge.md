---
title: Nye regler hver uge
author: lsolesen
---

Af Thomas Bjerregaard, Ugeavisen Vejle (bragt med tilladelse)

Trampolin, mountainbike og floorball. Der er masser af muligheder, hvis man hurtigt kører død i de enkelte sprortsgrene. For i stedet for at pakke sportstasken med de samme ting hver gang, så er der næsten altid noget nyt på programmet.

- Vi er lige startet på anden sæson. Men har allerede prøvet en masse forskellige ting, og har rigtig meget på programmet, siger Lars Olesen.

Lars Olesen er en af initiativtagerne til multiidrætsforeningen VIMI, der holder til ved Vejle Idrætshøjskole. Han er også selv lærer på Vejle Idrætshøjskole. Hver mandag klokken 18.30 samles en flok idrætsentusiaster ved hallen for at klæde om til aftenens program.

- Vi har startet foreningen fordi vi godt kan li idræt. Og i stedet for at lave det samme, så skiftes vi imellem det vi synes er sjovt. Det er forskelligt, hvor mange der dukker op, men vi typisk mellem 8 og 14 hver mandag. Normalt går vi ret meget til den. Det må gerne være med så højt tempo, som vi nu kan finde ud af, så det kan det sagtens gøre det ud for en omgang hård træning, siger Lars Olesen.

Programmet indtil jul er lagt, så medlemmerne ikke behøver at pakke til alle slags idræt hver gang. Programmet kan medlemmerne se på foreningens hjemmeside, vimi.dk, og man melder sig til de enkelte træninger via Facebook.

På den måde bliver medlemmerne også opdateret, hvis der er arrangementer på andre tidspunkter i løbet af ugen. For 200 kr for et halvt år, kan man nemlig deltage i alle foreningens aktiviteter.

- Vi har lavet en aftale med Vejle Idrætshøjskole om at vi kan låne deres faciliteter. Det giver os en masse muligheder. Også muligheder for at dyrke idræt som man ikke kan dyrke andre steder end heroppe, siger Lars Olsen.

Ikke altid førstevælger
Selv har Lars dyrket rigtig meget fodbold, og det er stadig en af favoritterne. Men multiidræt har noget ekstra at byde ind med.

- Når vi altid laver noget forskelligt, så skifter det også meget hvem der er de "gode" til de forskellige sportsgrene. Samtidig er det også rigtig fedt at vi bruger kroppen på forskellige måder hver gang, siger Lars Olesen.

Alle kan være med, for selv om holdet det første år mest bestod af ansatte fra højskolen, så er medlemmerne til anden sæson meget mere varieret. Og det er ikke kun boldspil der bliver dyrket, faktisk er VIMI helt med på den teknologiske udvikling.

- Vi har også dyrket noget der hedder Citygame (citygame.biz). Der bliver deltagerne delt op i fire grupper, hvor det ene hold er banditter og de andre er politi. Så gælder det ellers om at fange banditterne ved hjælp af GPS i Vejle midtby. Inden de får lavet alt for meget ballade, siger Lars Olesen.

Hver lørdag holder foreningen også idræt for børn mellem 1-4 år. Det er mellem 9-10. Ligesom man også bare kan medbringe børnene mandag aften, hvor de så bare render rundt og leger nede i hjørnet af hallen.