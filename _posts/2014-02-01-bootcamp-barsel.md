---
title: Bootcamp for dem på barsel
author: lsolesen
---

Som et nyt tilbud i løbet af efteråret har vi lavet en bootcamp for folk, der er på barsel. Det er ikke altid man lige synes, at man kan få træningen passet ind i en travl hverdag med bleskift, oprydning og rengøring.

- Det overrasker mig lidt, at der ikke allerede fandtes et tilbud i Vejle. Jeg trænger selv til at komme lidt i gang med træningen igen, og jeg kan klart bedst lide at træne på et hold. Der er ikke noget bedre til at fastholde til træning end et fællesskab omkring træningen. Uanset om man er to eller 20, siger Lars Olesen, som er initiativtager til barselsbootcamp i Vejle.

Træningen bliver varieret, og vil blive arrangeret af Lars Olesen, som til daglig er højskolelærer på Vejle Idrætshøjskole. Her underviser han - når han ikke er på barsel - bl.a. i styrketræning, udendørs træning og uddanner kommende fitnessinstruktører.

- Vi kommer til at løbe med barnevognen, smide med træstubbe, smadre dæk med hammere. Vi kommer også til at lave babyløft, prøve kettlebells og forskellige intervalformer. Man er desuden meget velkommen til at påvirke træningen med sine egne ideer. Som udgangspunkt bliver en del træning udenfor, men hvis vejret er dårligt låner vi lokaler på Vejle Idrætshøjskole, slutter Lars Olesen.

Sæsonen er startet, men du kan stadig nå at være med. Det er hver onsdag kl. 10.00 på Vejle Idrætshøjskole. Læs mere om barselsbootcamp.

Yderligere spørgsmål til Lars Olesen lars@vih.dk eller på 26176860.